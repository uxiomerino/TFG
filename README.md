# TFG

A idea deste traballo é mostrar a utilidade da aplicación de técnicas estatísticas no ámbito do baloncesto, usando diferentes ferramentas para dar solución ás situacións presentadas polo Obradoiro CAB, equipo profesional de baloncesto, a través do seu analista  de datos. Todas as bases de datos utilizadas foron cedidas polo propio clube, e conteñen grandes cantidades de información da Liga ACB da tempada actual (2023/24) e a anterior (2022/23), tanto para xogadores (individualmente e agrupados por quintetos en xogo) como para equipos (variables de rendemento dos equipos en cada partido).

Partindo destas bases de datos, aplicamos distintas técnicas, cada unha con obxectivos distintos. A nivel individual dos xogadores, aplicaremos un ACP e técnicas de clustering, para resumir a variabilidade dos datos en menos compoñentes, facilitar a representación e etiquetar aos xogadores polo seu estilo de xogo de maneira obxectiva. Para poder optimizar o rendemento, construímos modelos de regresión (lineais e de Machine Learning) cos datos a nivel de equipo e de quintetos para buscar variables relevantes e configuracións de xogadores que dean mellores resultados.

O deporte é unha rama máis na que o Big Data é decisivo para a toma de decisións estratéxicas e poder obter unha vantaxe competitiva con respecto aos rivais, o que se trata de mostrar neste traballo. O obxectivo global era poder obter unha ferramenta que levase á optimización de xogadores e do seu rendemento, e os resultados obtidos demostran que a aplicación destes métodos axudan en gran medida a lograr isto, transformando os datos en vantaxes.
